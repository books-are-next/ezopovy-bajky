---
title: "Kavka a\_cizí peří"
contentType: prose
---

Zeus, pán Olympu, svolal jednou všechny opeřence k volbě ptačího krále. „Ptáci jsou jako květiny,“ rozhlásil. „Jejich moc spočívá v kráse. A proto nechť je králem ten nejzvláštnější a nejkrásnější z vás!“

Všichni ptáci se na volbu chystali. Slítali se k jezírkům a říčkám, vodou osvěžovali barvy svého peří a přebytečných pírek se zba­vovali.

Daleko od všech ostatních seděla na břehu kavka. Smutně si prohlížela své nijaké šedočerné peří, zatímco po vodě k ní připlouvala různá pestrobarevná pírka ostatních šťastnějších ptáků. A tehdy kavka dostala nápad. Zobákem si vytrhala své peří, pak pochytala ta cizí barevná pírka a napíchala si je do kůže tak umně, jako když zahradník stvoří ve váze z různých květů kytici.

V den volby ptačího krále svou zvláštností a krásou zastínila i nádherného páva i pyšnou labuť i vznešeného orla. A dokonce oslepila i soudnost pána Olympu.

Zeus už už chtěl zvednout žezlo a prohlásit ji králem, když tu se z hejna ptáků zvedla sova. Přiletěla nad kavku a vytrhla jí své peříčko. A pak poznala své pírko sojka a po ní červenka a pak bažant a páv a ostatní ptáci.

A když si každý vzal své peříčko a pírko nebo pero, zůstala kavka před soudcovskou stolicí stát nahá. A všichni se jí vysmáli.

  

> _Od té doby i lidé, kteří se zdobí cizím peřím,  
> bývají pro smích._
