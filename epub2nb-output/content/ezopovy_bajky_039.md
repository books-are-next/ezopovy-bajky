---
title: "Poutník a\_Hermes"
contentType: prose
---

  

Jeden poutník se vydal na dalekou cestu, a protože čekal požehnání od Herma, dal mu slib. Uklonil se na vysokém kopci a zvolal: „Všechno, co cestou najdu, rozdělím na dvě poloviny. Jedna polovina bude tvá a jedna má.“

Pak šel a šel, až jednoho dne zakopl o plný vak, který ležel na opuštěné cestě. Poutník se zaradoval, že mu bůh seslal hromadu peněz. Když ale vak obrátil, vysypaly se z něho mandle a datle.

„Ani to není k zahození!“ řekl si poutník, ale místo aby myslel na svůj slib, přemýšlel, jak by Herma oklamal.

A protože byl mazaný, přišel na to hned. Datle snědl a pecky z nich naházel do vaku. Pak vyloupal ze slupek jádra mandlí, ta snědl – a slupky přidal k datlovým peckám.

Vystoupal na skálu, vak s peckami a slupkami složil na kamenný oltář a zvolal: „Zde jsem a plním svůj slib. Ze všeho, co jsem nalezl, dávám ti polovinu. Polovinu z toho, co bylo uvnitř i polovinu z toho, co bylo na povrchu!“

Bylo to mazaně vymyšleno, ale bozi nemají filuty v lásce. Hermes se rozhněval a shodil podvodníka ze skály.

> _Proč? Za trest a pro výstrahu  
> všem taškářům a podvodníkům._
