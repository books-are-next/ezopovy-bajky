---
title: "Orel, had a\_lovec"
---

  

V zemi velkých hadů a skalních orlů právě had a orel žili na jedné skále.

Had chtěl být vládcem všech skal, po kterých se plazil, a orlovi milostivě přenechal oblohu.

Jenže orel měl na skále hnízdo, a když se letem unavil, do hnízda se vracel. A právě to se nelíbilo nevraživému hadovi.

Jednou došlo mezi hadem a orlem k boji na život a na smrt. Had boj vyvolal a byl v něm silnější. Omotal orla svým tělem jako smrtícím provazem. Chyběla jen chvilka a orel by v hadím objetí dodýchal, kdyby…

Kdyby se na skále neobjevil lovec a kdyby ten odvážlivec ne­uvolnil hadí sevření a nepomohl tak orlovi na svobodu.

Orel dostal volnost a lovec se po boji naklonil k horskému potůčku, aby se napil. Nabral vodu do poháru a nevšiml si, že mu do něho had vstřikl z konečku svého jazyka smrtelný jed.

Orlovi to neušlo. Spustil se z oblohy jako blesk a zobanem vytrhl pohár svému zachránci z rukou.

Víckrát už se nepotkali, ale věděli oba, že…

> … kdo činí dobro,  
> dočká se vděčnosti.
