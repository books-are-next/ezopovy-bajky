---
title: "Zeus a\_želva"
contentType: prose
---

Bůh Zeus slavil svatbu a pozval všechna zvířata k sobě na velkou hostinu. Ptáci opustili svá hnízda a přiletěli. Medvědi opustili brlo­hy a přišli. Myši opustily své skrýše a přiběhly. Lišky vyšly z nor, zajíci vyběhli z houštin, hadi z tůní a ještěrky z puklin skal. Všichni se v daný čas shromáždili v domě pána Olympu.

Hodovali a bydleli tu řadu dní, jen želva nepřišla.

Zeus se rozzlobil a nelenil ji navštívit.

„Proč jsi nepřišla a nehodovala s ostatními v mém paláci?“ zeptal se.

„Všude dobře, doma nejlíp,“ odpověděla želva a ukusovala dál svou travičku.

Zeus strnul nad takovou troufalostí. A přikázal: „Abych tě potrestal, budeš odedneška nosit svůj dům stále s sebou a nikdy z něho nevyjdeš!“

Jak přikázal, tak se stalo.

  

> _Ale jak velký trest to byl,  
> ať posoudí ten, kdo raději žije skrovně  
> ve svém než přepychově v cizím příbytku._
