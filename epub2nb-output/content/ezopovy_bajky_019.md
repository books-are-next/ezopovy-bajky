---
title: Kočka a bohyně Afrodite
contentType: prose
---

Jeden mladík měl kočku. Hrál si s ní, choval ji na klíně, ale kočce tahle přízeň nestačila. Chtěla se proměnit v ženu a v mladíkovu nevěstu.

Uprosila bohyni lásky Afrodite, a ta jí dala podobu půvabné dívky. Byla mazlivá a mrštná jako kočka, není divu, že se mladík do takového děvčete hned zamiloval.

Za nějaký čas se Afrodite chtěla přesvědčit, jak si nevěsta jako paní domu vede. Když byli manželé v ložnici, vpustila do místnosti myš.

Myslíte, že se mladá paní vylekala? Kdepak! Vyskočila z lože a myš zakousla a snědla.

Afrodite raději zase vrátila dívce její dřívější podobu.

  

> _Protože změnit zevnějšek člověka  
> je mnohem snazší,  
> než změnit jeho povahu a zvyky._
