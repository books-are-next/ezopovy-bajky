---
title: "Hvězdář a\_žába"
---

  

Jeden hvězdář ve dne spal a v noci pozoroval hvězdy. S hlavou zvrácenou k obloze chodil po kraji a přemýšlel o hvězdných světech. Zem, po které šlapal, mu nestála za jediný pohled.

Jednou si nevšiml nezakryté studně a spadl do ní. Volal o pomoc, ale jeho křik slyšela jen žába v blízké kaluži.

„Jak jsi starý a učený, tak jsi pošetilý a směšný,“ smála se žába. „Chceš vidět, co je na nebi, a přitom nevidíš, co je na zemi.“

„Nemudruj a raději mi přines žebřík,“ odpověděl hvězdář.

„Takový žebřík není, abys po něm vystoupal až k nebi,“ vykládala žába. „Zapomeň na hvězdy a vezmi si příklad ze mne. Já se držím při zemi, a když chci vidět nebe, podívám se do kaluže. Podívej, jak se v ní měsíc zrcadlí…“

Přeli se ještě dlouho – hvězdář ve studni a žába v kaluži. Ale řeč nikam nevedla. Každý si vedl svou a oba zůstali tam, kde byli.

> _Tak to bývá, když si někdo  
> krátkozrace trvá na svém  
> a nevidí za práh svého domu._
