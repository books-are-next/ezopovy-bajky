---
title: "Vosy, špačci, mezek a\_starý sedlák"
contentType: prose
---

Starý sedlák měl velkou vinici na kopci a jediného pomocníka. Byl to hubený trpělivý mezek, který tahal pluh i měchy s vodou na zalévání, a když došlo ke sklizni, nosil na hřbetě koše hroznů z vinice do vsi.

Jednou přišlo veliké sucho. Ani rosa k ránu nepadla. Žízní trpěli i špačci a vosy. Dřív se sedlákovi vyhýbali, ale teď přiletěli s prosíkem.

„Dej nám napít,“ křičeli špačci, „a my ti za to budeme pomáhat. Budeme hrabat a kypřit půdu kolem keřů a opatrovat hrozny před jinými ptáky.“

„Dej nám napít,“ bzučely vosy, „a my budeme létat kolem vinice a svými žihadly zaženeme každého zloděje!“

Ale sedlák zavrtěl hlavou. „Když bylo vody dost, nikdy jste za mnou nepřišli,“ povídá. „To jste spíš tajně chodili na mé hrozny. Proto ani teď ode mne nic nečekejte. Tu trochu vody, co mám, dám svému pomocníkovi, který je tak trpělivý, že o ni ani nežádá.“

A pak špačky zaplašil a vosy rozehnal a o vodu se rozdělil se svým věrným mezkem.

  

> _Protože věděl,  
> jakou cenu mají sliby  
> lhářů a nevítaných pomocníků._
