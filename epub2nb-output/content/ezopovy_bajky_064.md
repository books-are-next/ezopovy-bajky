---
title: "Jelen a\_lev"
contentType: prose
---

U lesní studánky stál jelen. Pozoroval svůj obraz na hladině. Obdi­voval své paroží. Bylo mohutné a rozvětvené, zdobilo mu hlavu jako dub zdobí jeho koruna.

Ale v zrcadle studánky spatřil i své nohy. A za ty se hanbil a styděl. Byly hubené a tenké jako vrbové proutky.

To jelena tak rozlítostnilo, že zapomněl na opatrnost.

A právě v té chvíli se ke studánce připlížil lev za kořistí…

Jelen se dal na útěk. Paroží ho tížilo, ale lehké nohy ho nesly jako vítr. Na holé planině získal jelen náskok a snad by se i zachránil, kdyby…

Kdyby planina nekončila lesem. V hustém hvozdu se jelen zapletl parohy do větví stromů. Stačil si jenom pomyslet: „Jaký jsem byl hlupák! Obdivoval jsem své parohy, které mne teď zradily, a hanil jsem nohy, které mne chtěly zachránit!“

A pak lev skočil.

  

> _Poučení přišlo pro jelena pozdě,  
> ale pro vás snad ještě včas.  
> Mocný přítel mnohdy selže,  
> zatímco slabý pomůže._
