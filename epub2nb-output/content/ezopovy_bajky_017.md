---
title: "Chytrák a\_truhla zlatých mincí"
contentType: prose
---

  

Jeden člověk, který se měl za chytráka, ochořel zlou nemocí. Na bohy zrovna nevěřil, ale teď se k nim modlil horlivě a sliboval sto volů za oběť, jen když se uzdraví.

Bohové i z té výšky viděli, že má doma jen kozu, a tak se rozhodli jeho pravdomluvnost vyzkoušet.

Člověk se zázračně uzdravil a hned si vymyslel, jak bohy obelstí. Z loje uhnětl sto volů, vynesl je na kopec a šel spokojeně spát.

Bohové i z té výšky viděli, čím je chtěl chytrák napálit, a poslali mu na zem sen.

„Vstaň ze svých houní a jdi na břeh moře,“ pravilo se mu v tom snu, „a ještě než se rozední, usteleš si na truhlici plné zlatých mincí!“

Chytrák snu uvěřil a uprostřed noci utíkal k moři. Začínalo svítat, když ke břehu přirazila pirátská loď. Z přídě seskočili dva muži a našeho človíčka lapili, aby ho v prvním přístavu prodali do otroctví.

Zatím ho zamkli v podpalubí. Hemžilo se tu krysami. Aby mu nelezli po nohou, ustlal si ten nešťastný chytrák na železné truhlici, která tu stála v koutě. Ta truhla byla plná uloupených zlatých mincí. Bohové mu ve snu nelhali…

> _A hlupák, který si hrál na chytráka,  
> až v potupném otroctví poznal,  
> že lhát se nevyplácí. Ani lidem, ani bohům._
