---
title: "Přátelé a\_sekera"
contentType: prose
---

<section>

Dva přátelé šli lesem. Tu jeden z nich spatřil na pařezu sekeru a bochánek ovčího sýra.

„Našli jsme sekeru a sýr!“ zaradoval se.

Sekeru strčil do svého vaku a do sýra se s chutí zakousl.

„Neříkej: našli jsme. Řekni: našel jsem,“ opravil ho přítel.

Ušli jen pár kroků, když z houští vyběhl rozlícený dřevorubec. „Kde je moje sekera? Kde je můj sýr?“ křičel a hnal se k oběma přátelům.

„Je s námi konec!“ vylekal se ten, kterému z vaku vykukovalo topůrko sekery.

„Neříkej: je s námi konec. Řekni: je se mnou konec!“ opravil ho druhý pocestný.

A šel dál svou cestou.

</section>

<section>

> _Protože přítel, který se neumí podělit o štěstí,  
> nezaslouží si účast ani v neštěstí._

</section>
