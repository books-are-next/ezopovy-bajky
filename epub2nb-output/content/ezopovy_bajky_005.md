---
title: Volba krále zvířat
contentType: prose
---

V jednom zeleném kraji si zvířata volila krále. Byla to dlouhá volba a mnozí uchazeči o královský trůn už z rozhodování vypadli. Velbloud pro svou dobrotu, vlk pro svou zlobu, sup pro ošklivost, páv pro svou okázalou krásu, jeden pro to, druhý pro ono.

Nakonec zůstali jen dva nejsilnější a nejmocnější – lev a slon. Polovina zvířat hlasovala pro lva a druhá polovina dávala přednost slonovi.

Bylo to těžké rozhodování. Nejdřív plno křiku a pak ticho, když váhy stály proti sobě a obě misky měly naloženo na chlup stejně. A do toho ticha najednou zabzučel komár.

Komár, který po celou dobu sněmu spal, protože dobře věděl, že jeho slabý hlásek o ničem velkém nerozhodne. A jak byl ten komár rozespalý, vletěl lvovi do ucha. Lev se vylekal a začal utíkat jako zajíc, protože lev, jak je silný a mocný, proti komárovi nic nezmůže.

To rozhodlo. Všichni byli najednou pro slona. I jedno malé selátko, které se s radostným kvičením proti slonovi rozběhlo. Jenže slon se vylekal a začal utíkat jako předtím lev. Protože slon, jak je veliký a mocný, prasat se štítí a nesnáší jejich kvičení.

Tak se stalo, že v tomhle zeleném kraji zvířata krále nemají, i když to nahlas neřeknou a potichu to tají.

  

> _A my z toho vidíme,  
> jak někdy nepatrná překážka  
> může i velké věci překazit._
