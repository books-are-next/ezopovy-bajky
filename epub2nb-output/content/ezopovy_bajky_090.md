---
title: "Včely a\_trubci před soudem"
---

  

Včely kladly med do pláství v dutině starého dubu. Trubci se jen dívali, ale když med zavoněl, hlad je pomátl a chtěli si všechnu tu sladkost přisvojit.

„Med je náš!“ volali a troubili na poplach.

„Med je náš!“ hájily se včely, až došlo ke sporu, který skončil před soudem.

Soudcem byla vosa, protože dobře znala včely i trubce.

„Chci rozhodnout spravedlivě,“ řekla.

„Zde máte nový úl. Naplňte společně plástve medem a já pak podle chuti a barvy medu poznám, čí je to dílo a komu patří. Souhlasíte?“

„Souhlasíme!“ bzučely včely a hned se daly do práce.

„Nesouhlasíme!“ troubili trubci – a sami se tak usvědčili ze lži.

Vosa rozhodla po právu. Pracovitým včelám zůstal sladký med a líným trubcům hořká hanba.

> _A to je poučení  
> pro trubce mezi lidmi  
> i pro soudce jejich častých sporů._
