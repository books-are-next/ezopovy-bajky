---
title: "Had, lasička a\_myši"
---

V jednom domě žilo plno myší. A tak sem chodila pěšinou, která se táhla od lesa, lasička. Vždycky tu ulovila dost, aby jí nekručelo v žaludku.

V tom domě žilo opravdu hodně myší. A tak sem chodil z druhé strany, stezkou, která se vinula k řece, had. I had si tu nachytal tolik, aby si nemusel na hlad stěžovat.

Nikdy se nepotkali. Had si našel skulinu ve zdi domu a lasička díru ve vratech. Až jednou…

Jednou na sebe narazili. Zapomněli na myši a pustili se do rvačky. Chvíli měl navrch ten a chvíli onen, byl to dlouhý zápas, protože jeden nechtěl polevit a druhý prohrát.

Ta rvačka vylákala myši ze všech skulin a děr v domě… Myši byly zvědavé, jak boj dopadne – a dopadlo to všechno jinak. Had i lasička v tu chvíli zapomněli na nepřátelství a pustili se do myší!

Hloupé a zvědavé myši se pozdě poučily, že…

… dva silní nepřátelé snadno  
zapomenou na rozbroje mezi sebou  
a vrhnou se na slabšího.  
Zvlášť když jim sám vyjde naproti.
