---
title: "Kanec a\_kůň"
---

Kanec a divoký kůň žili volně v přírodě, ale museli se scházet u jednoho napajedla. Kolem byly lesy s bohatstvím bukvic a žaludů pro kance a louky se šťavnatou trávou pro koně, ale vody bylo v kraji málo. Napajedlo, u kterého se scházeli, bylo široko daleko jediné.

A právě proto tu došlo ke sváru. Kanec vždycky podupal trávu kolem, a když pil, brouzdal se a ryl v napajedle tak, že vodu bahnem zkalil. Nedělal to úmyslně, ale vysvětlete to koňovi.

Kůň nad zkalenou vodou ohrnoval pysky. Pak došlo ke svárům a hádkám. A nakonec se kůň rozhodl, že požádá o pomoc sedláka, který tu na samotě hospodařil.

„Pomůžu ti,“ řekl sedlák, „ale musím ti napřed nasadit sedlo a uzdu.“

Divoký kůň souhlasil. Strpěl sedlo i uzdu a sedláka donesl na hřbetě až k napajedlu. Tam sedlák kance zastřelil a koňovi řekl: „Zbavil jsem tě trápení – a ty mě teď dovezeš domů na statek.“

„Tak nepatrná odměna za tak velikou pomoc!“ pomyslel si kůň.

Ale na statku sedlák popadl ohlávku a uvázal divokého koně ke žlabu.

Se svobodou byl konec. Koni už nepatřili šťavnaté louky a lesy plné buků a dubů. Vodu dostával do džberu a uvadlou trávu do žlabu, ve dne tahal pluh a v noci nespal pod hvězdami, nýbrž pod černou střechou stáje. Pozdě naříkal…

… jako každý, kdo se chce vyhnout blátu  
a spadne do louže.
