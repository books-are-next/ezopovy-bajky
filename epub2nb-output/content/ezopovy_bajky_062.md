---
title: Pes na hostině
---

  

Jeden člověk čekal návštěvu přítele, kterého už léta neviděl. Proto mu dal na uvítanou připravit velkolepou hostinu.

Pes toho člověka měl také svého psího přítele. Proto vyběhl z domu, aby kamaráda pozval na hody.

Popsal mu vůni všech mas pečených a dušených i rožněných, všech dobrot, co na ně čekají. Pak svého kamaráda z ulice přivedl do domu zadem. V jídelně už bylo prostřeno.

„My budeme stolovat pod stolem,“ řekl domácí pes. „Kuchař nás obslouží.“

„Už se nemůžu, kamaráde, dočkat!“ radoval se pes z ulice a radostně vrtěl ohonem.

A právě ten cizí psí ocas uviděl kuchař, který nosil na stůl. Položil mísu, popadl psa z ulice a otevřeným oknem ho zase na ulici vyhodil.

„Jaká byla večeře?“ zeptal se hafan na rohu.

„To bylo vůní, až mi vyschlo v krku!“ odpověděl mu náš pes. „Takovou žízeň jsem z toho dostal, že jsem pil a pil, až jsem se dočista opil. Ani nevím, jak jsem se z toho domu dostal ven!“

To se ví, že mu hafan nevěřil ani slovo.

> _A nevyplácí se věřit ani těm,  
> kteří nám slibují dobrodiní na cizí útraty._
