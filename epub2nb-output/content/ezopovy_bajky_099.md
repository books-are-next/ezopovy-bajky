---
title: "Chlapec a\_namalovaný lev"
contentType: prose
---

Jednomu muži se k stáru narodil syn. Otec se radoval, ale štěstí mu kalily obavy o synáčkův osud. Nemohl totiž zapomenout na sen, který se mu brzy po narození syna zdál. Otec v tom snu spatřil, jak chlapce zahubil lev.

Proto synka nenechával ani chvíli bez dozoru. Nepouštěl ho mezi děti, ba dokonce ani na zahradu. Hoch musel trávit celý čas v domě za dubovými vraty, ve svém pokoji, kam by se nedostala nepozorovaně ani myš.

Aby se chlapci v pokoji líbilo, dal otec vyzdobit stěny obrazy ptáků a všemožných zvířat. Byl mezi nimi i lev.

Jak hoch rostl, byl stále smutnější. Otcova láska a bázlivost mu připravily vězení. Chlapec věděl o otcově snu a všechna jeho zášť se obrátila proti lvovi na obrázku.

Jednou v zoufalství se na namalovaného lva vrhl, aby ho seškrábal ze stěny. Vrazil si přitom pod nehet třísku a rána se mu zanítila. Zánět se rozšířil a tříska doputovala až k srdci. Lékaři nepomohli a chlapec zemřel.

Tak lev hocha zahubil, i když byl jenom namalovaný.

  

> _Je to pohádka, anebo není?  
> Ten, kdo nám osud píše, nerad své slovo mění._
