---
title: Kavka a holubi
contentType: prose
---

<section>

Kavce se nelíbilo mezi kavkami. Pokukovala po holubníku. Holubi měli bílé peří – a hlavně pohodlný život. Nemuseli si shánět potravu po polích. Posedávali doma a zobali zrní, které jim hospodář nasypal.

A tak se kavka nabílila a usadila se v holubníku.

„Co je to za divnou bílou holubici?“ divili se holubi, ale kavka byla zticha. Všichni si brzo zvykli.

Jenže jednou se kavka připletla do nějaké ptačí hádky, ozvala se – a hlas ji prozradil.

Holubi hned nechali hádky mezi sebou a vrhli se na vetřelkyni. Vyštípali ji z holubníku. Kavka byla nakonec ráda, že se ve zdraví dostala domů.

„Co je to za divnou bílou holubici?“ divily se kavky. A protože měly o zrní nouzi, sesypaly se na ni a vyhnaly ji od společného stolu.

Nic jí nepomohlo, že křičela jako kavka. Barva ji prozradila. Byla bílá mezi černými kavkami. A tak musela z hejna ven.

</section>

<section>

> _A podobně může skončit každý,  
> kdo není doma spokojen._

</section>
