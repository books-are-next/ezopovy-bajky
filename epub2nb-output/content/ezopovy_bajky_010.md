---
title: "Divoké kozy a\_pastýř"
contentType: prose
---

  

Pastýř vyváděl denně stádo koz na pastvu pod vysokou horou. Jednou z hory seběhly divoké kozy a přimíchaly se do houfu. Pastýř měl radost, jak se mu stádo rozrostlo. Honem zahnal kozy do jeskyně a zatarasil ji ohradou.

Druhý den na pastvu nevyháněl. Chtěl, aby si divoké kozy u něho zvykly a zapomněly na svobodu.

„Musím jim přilepšit, aby se jim u mne zalíbilo,“ pomyslel si a hned začal divokým kozám nosit celé náruče čerstvé trávy. O své vlastní kozy se přitom nestaral. Však do zítřka hlady nepadnou…

  

Divokým kozám chutnalo, a tak se pastýř nebál hnát příští den celé stádo na pastvinu. Ale divoké kozy, sotva dostaly volnost, hned se rozutekly do kopců a holých skal.

„Vy nevděčnice!“ volal za nimi pastýř. „Cožpak jste se u mne neměly dobře? Vždyť jsem vám dával mnohem víc než svým vlastním kozám!“

„Právě proto od tebe utíkáme,“ odpověděl mu starý kozel, vůdce divokého stáda, než zmizel za skálou.

> _A měl pravdu.  
> Když pastýř nechal o hladu své vlastní kozy  
> a přilepšoval jiným, jistě by i příště  
> na staré přátelství pro nějaké nové zapomněl._
