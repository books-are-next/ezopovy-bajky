---
title: Vlk a pes
contentType: prose
---

<section>

Hubený a hladem zesláblý vlk potkal tlustého psa.

„Jak dobře vypadáš,“ podivil se. „Srst se ti leskne a oči ti září samou spokojeností! A já hlady sotva pletu nohama.“

„Můžeš se mít stejně dobře jako já,“ odpověděl pes. „Stačí když půjdeš do služby k mému pánovi.“

„Co je to za službu?“ zeptal se vlk.

„Nic zvláštního. Budeš jeho dům chránit před zloději. A kostí od pánova stolu budeš mít dost a dost.“

„To by se mi líbilo,“ připustil vlk.

„A budeš mít vlastní střechu nad hlavou a teplíčko a slámu, na které můžeš spát!“

„Máš pravdu,“ rozhodl se vlk. „Už jsem si užil hladu a mrazu a lijavců. Nikdy jsem neměl vlastní domov. Půjdu s tebou.“

A šli. Když přicházeli k pánovu domu, všiml si vlk, že pes je odře­ný na krku.

„Od čeho to máš?“ zeptal se.

„Toho si nevšímej!“ odsekl pes nevrle. Ale pak se přiznal: „To je od řetězu. Víš, pán mě ve dne uvazuje u boudy a teprve v noci mi dá volnost, abych se proběhal.“

„A takový život si chválíš? Je mi tě líto, kamaráde. Tvůj řetěz je horší než můj hlad. Sbohem!“ řekl vlk a vrátil se zase do lesů.

</section>

<section>

> _Protože vlk stejně jako člověk miluje svobodu  
> a neprodá ji za zbytky od pánova stolu._

</section>
