---
title: "Vlci a\_ovce"
contentType: prose
---

  

Hladoví vlci obíhali zdálky stádo ovcí. Pastýř měl dobré a silné psy, kteří vždy ovce ohlídali. Proto se lupiči uchýlili ke lsti.

Poslali k ovcím svého vyslance a ten k nim promluvil tichým a vemlouvavým hlasem: „My vlci chceme žít s vámi ovečkami v přátelství. A kdo tomu bráni? Vaši psi! Když je vyženete, budete se pást v klidu a míru. A kdyby vám přece jen někdo chtěl ublížit, ochrání vás naše tesáky!“

Mezi ovcemi vypukl spor, ale jak už to bývá, vyhrál ten, kdo mluvil sladce, a ne ten, kdo hovořil rozumně.

Ovečky utekly od svých psů pod ochranu vlků.

Ale klidné pastvy si neužily. Vlci část stáda pochytali a zadávili. A ovce, které utekly a rozběhly se po krajině, ty se staly kořistí jiné vlčí smečky.

> _Takový osud potká i lidské stádo,  
> když se zbaví svých dobrých vůdců  
> a uvěří licoměrným slibům nepřátel._
