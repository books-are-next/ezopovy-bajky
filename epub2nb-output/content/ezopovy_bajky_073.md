---
title: "Labuť a\_husa"
contentType: prose
---

<section>

Jeden boháč choval na své zahradě labuť a husu. Husa se hlasitě ráchala v rybníčku, zatímco labuť se tiše kolébala na hladině jezírka.

Vždyť také labuť tu byla pro potěchu oka a husa pro potěchu žaludku.

Přes den se husa a labuť skoro nepotkaly, ale v noci je sluha zaháněl pod jednu střechu. Byly tak v bezpečí před zloději a nočními dravci.

Husa rychle tloustla a přibývala, už byla skoro tak veliká jako labuť, a tím si také uspíšila svůj osud. Boháč se jednou v noci rozhodl, že chce mít příští den husu na pekáči.

Sluha se hned sebral, že husu přinese a na zítřek ji připraví. Vzal si jen nůž, na svíčku zapomněl. Potmě popadl husu za krk, že ji na místě podřízne – a v tom uslyšel krásný zpěv.

To labuť zpívala svou píseň smrti. To labuť zpívala, protože si ji sluha ve tmě spletl s husou a chtěl ji podříznout…

A ta píseň jí zachránila život. Sluha poznal svůj omyl a pánovi přinesl na pekáči, co na pekáč patří.

</section>

<section>

> _A kdo chce věřit, uvěří,  
> že hudba a krása zahánějí smrt._

</section>
