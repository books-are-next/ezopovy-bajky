---
title: "Vlaštovka a\_soudce"
---

  

Jedna vlaštovka si postavila hnízdo pod střechou soudní budovy. Za ten čas, co tu bydlela, poznala, že soudce je moudrý a spravedlivý. Ctil právo a každou křivdu uměl potrestat.

Vlaštovka byla šťastná, že si vybrala právě takové místo pro svou příští rodinu. Nakladla do hnízda vejce a dobře se o ně postarala.

Ale jednou, když odletěla za potravou, připlazil se po střeše had… a matka už našla hnízdo prázdné. Několik dní žalostně naříkala. Slétly se vlaštovky z okolních domů a snažily se ji utěšit.

„Přestaň plakat a mysli na další rodinu. Nejsi přece sama. Každá z nás už někdy přišla o své děti!“ volaly.

A naše vlaštovka jim odpověděla: „Vždyť já snad nenaříkám ani tak nad ztrátou svých dětí, jako nad tím, že se mi stala křivda právě tady, před očima soudce, který hájí právo a každé bezpráví hned potrestá!“

Nu nevím, zda jí vlaštovky rozuměly, ale člověk ví…

> … že křivda bolí víc, jestliže k ní dojde tam,  
> kde by se to nejmíň čekalo.
