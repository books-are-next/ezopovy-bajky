---
title: "Osel, mezek a\_lupiči"
---

  

Osel a mezek nesli do domu svého pána těžké náklady. Osel měl na hřbetě koš zlaťáků a mezek dva pytle ječmene.

„Tady vidíš, koho z nás dvou si pán víc váží,“ holedbal se osel. „Tobě svěří jenom ječmen, ale mně celé své bohatství! Ty jsi sedlák a já pán.“

Mezek byl na oslovské vychloubání zvyklý. Hleděl si cesty a do hádky se nepouštěl. Šlapal skromně a shrbeně, opravdu jako starý unavený sedlák.

Zato osel našlapoval zvysoka jako hejsek a natřásal se tak, že zlaťáky v koši do daleka cinkaly.

A ten líbezný zvuk přilákal z lesa lupiče. Vyskočili z houští u cesty a vrhli se rovnou na osla. Koš se zlaťáky mu vzali, ještě ho nožem pobodali. Mezka si ani nevšimli a s lupem zmizeli v lese.

> _Tak bohatství a vychloubačnost  
> míří často do neštěstí, zatímco chudoba  
> a trpělivost si jdou svou cestou pokojně._
