---
title: Liška bez ocasu
contentType: prose
---

  

Jedna liška přišla v pasti o ocas. Protože dřív bývala na svůj ohon nesmírně pyšná, trápila se nad ztrátou té ozdoby tak, že zprvu ani nechtěla vycházet z nory.

Pak ji hlad vyhnal na lov. Měla štěstí, protože ulovila hned tři zajíce. A tehdy dostala nápad. Rozhodla se, že lišky přemluví, aby se také zbavily ocasu. Tím její hanba zmizí a bude si mezi ostatními připadat stejně krásná jako dřív.

A tak lišky svolala a povídá: „Dneska jsem ulovila tři zajíce a zítra jich budu mít ještě víc. A víte proč? Protože mě netíží ocas jako vás. Cítím se lehká jako pták a žádná kořist mně neuteče.“

Pár lišek se nad tou řečí vážně zamyslelo, pár jich moc nepřemýšlelo a bylo ochotno si hned ocas useknout…

Jen jedna stará liška se ozvala: „Mluvíš hezky, ale jen proto, že chceš ze své ztráty udělat ctnost! Kdo má štěstí, chytí třeba tucet zajíců. A kdo má špetku rozumu ví, že liška ohon potřebuje. Ne snad pro lov – ale proto, aby po lovu za sebou zametla stopy!“

Byla to rozumná odpověď a všechny lišky přesvědčila.

> _Protože u rozumného nepochodí ten,  
> kdo mu radí a myslí  
> přitom jenom na svůj  
> vlastní prospěch._
