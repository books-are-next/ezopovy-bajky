---
title: "Pes, liška a\_kohout"
contentType: prose
---

<section>

Pes a kohout se znali z jednoho dvora. Zvykli si na sebe a nakonec se z nich stali přátelé. Jednou si vyšli do lesa a zůstali tam tak dlouho, že je zastihla noc.

A tak si pes udělal pelíšek v dutině vykotlaného stromu a kohout si ustlal nahoře ve větvích.

Sotva rozbřesk rozpáral noční oblohu, kohout se otřepal a na nejvyšší větvi svým kokrháním přivítal den.

Uslyšela to liška a kohoutí zpěv v ní probudil hlad. Přiběhla ke stromu a sladkým hlasem chtěla kohouta přilákat.

„Vítám tě, kohoutku, v našem lese,“ volala. „Máš krásný hlas a určitě jsi tady cizí. Sleť dolů, zazpíváme si spolu a já ti pak ukážu cestu domů.“

„S radostí, kamarádko,“ zakokrhal kohout. „Jdi ke stromu a zavolej na vrátného, ať otevře vrátka!“

Liška se zaradovala, že narazila na hlupáka, a bezstarostně vklouzla do dutiny stromu. Tam na ni ale vyskočil pes a potrhal ji tak, že sama cestu nenašla.

Zato kohout a pes se domů vesele vrátili.

</section>

<section>

> _Tak rozum a přátelství  
> vyhrály  
> nad zlobou a lstí._

</section>
