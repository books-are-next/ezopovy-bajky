---
title: "Pes a\_slepice"
contentType: prose
---

<section>

Pes ulovil slepici. Nedalo mu to žádnou práci. Jen vycenil zuby a vylekaná slípka mu sama vlítla do chřtánu. Nesl si ji ještě živou domů, ale na lávce přes řeku se zastavil.

Tam dole pod sebou na vodní hladině spatřil jiného psa, který držel v zubech ještě větší slepici. To našeho psa rozzlobilo. Bez rozmýšlení skočil do řeky, aby se s tím druhým hafanem serval a slepici mu vzal.

Chtěl mít dvě a nakonec neměl žádnou. Ta první, skutečná, mu uletěla, když skočil do vody. A ta druhá nikdy nebyla. Byl to jen odraz na říční hladině.

</section>

<section>

> _A jako on pochodí každý,  
> komu chamtivost rozum zacloní._

</section>
