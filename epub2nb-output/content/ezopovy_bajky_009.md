---
title: "Havran a\_liška"
---

  

Havran ukořistil potrhaného zajíčka a usadil se s ním na stromě. Šla kolem hladová liška. Když se jí nepovedlo kousek masa od havrana vyloudit, zkusila ho obloudit.

„Už dlouho o tobě přemýšlím,“ řekla. „Jsi krásný a silný, peří máš černé jako noc a oko jasné jako slunce. Proč tě sněm nezvolil králem ptáků?“

Havran držel maso v zobáku a samým úžasem zapomněl polykat. Ta liška má pravdu, pomyslel si. Proč nejsem králem ptáků já?

„Asi proto, že ptáci milují zpěv,“ řekla liška, jako by uhodla, o čem havran přemýšlí. „Schválně, zkus zazpívat! Ale žádné cvrlikání. Zazpívej pěkně nahlas, jak se patří k budoucímu králi!“

Havran otevřel zobák a královsky zakrákal.

Maso spadlo lišce k nohám. Jen se po něm olízla. A nad havranovou hloupostí se usmála a řekla: „Havrane, havrane, hlas máš jaksepatří, ale rozum ti chybí. Proto nemůžeš být králem.“

> A měla pravdu.  
> Hloupému a ješitnému ptačímu králi  
> by se i vrabčák vysmál.
