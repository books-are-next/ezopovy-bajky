---
title: "Zloděj a\_hostinský"
contentType: prose
---

  

Jeden zloděj a filuta se ubytoval v zájezdním hostinci. Spal tu v pohodlné posteli, dobře jedl a hojně pil, ale na zaplacení neměl. Spoléhal na to, že obere v lokále pár hostů, ale žádná pořádná příležitost se pro jeho pět prstů nenaskytla.

Pak přišel den, kdy hostinský trval na zaplacení. Zloděj vyšel před hostinec a posadil se na zápraží. Hostinský měl obavy, aby mu host neutekl, a tak se posadil vedle něho a dali se do řeči.

Najednou zloděj uprostřed hovoru strašlivě zívl. A pak zavyl jako vlk. Hostinský se polekal, ale vylekaně vyskočil i zloděj. „Už je to tady!“ zvolal.

„Co je? Co se děje?“ rozklepal se hostinský.

„Moje hrozná nemoc. Takhle to vždycky začíná!“

„Jaká nemoc?“ zděsil se hostinský.

„Jestli třikrát takhle zívnu, proměním se ve vlkodlaka a začnu žrát lidi! Je to dědičná choroba a nikdo ji nedokáže vyléčit,“ vysvětloval náš filuta – a hned nato zívl podruhé. A zavyl ještě strašlivěji.

Hospodský chtěl utéci, ale zloděj ho pevně držel za kazajku.

„Nechoď pryč, příteli, prosím! Musíš mě zachránit!“ křičel – a už už se chystal ke třetímu zívnutí.

Ale hospodský se mu v hrůze vytrhl, vysvlékl se z kazajky, nechal ji zloději v rukou – a utekl.

A zloděj? Ten vzal taky do zaječích. Jenže s náprsní taškou, kterou měl hostinský v kazajce. Byla plná peněz!

> _Ale ano.  
> Takové věci se stávají ustrašencům,  
> kteří naletí na každou báchorku._
