---
title: Dvě tašky
contentType: prose
---

<section>

Stvořitel uplácal z hlíny člověka, z větru komára, žížalu z deště – a kdo ví co ještě. Ale nejvíc starostí měl s lidmi.

Komár se totiž staral jen o svůj žaludek, stejně jako žížala nebo strnad nebo krokodýl. Ale člověk? Darmo mluvit.

Ten se staral o sebe, víc než bylo třeba – a byl sám se sebou náramně spokojený a ještě mu zbýval kopec času, kdy se staral hlavně o ty druhé. A na těch viděl jen samou špatnost.

A tak Stvořitel dostal nápad. Zavěsil na každého člověka dvě tašky: jednu na cizí špatnosti, druhou na vlastní. První tašku nosili lidé na prsou a tu druhou na zádech. A od té doby se stává, že člověk vidí cizí zlo zdaleka – a vlastní vůbec ne.

</section>

<section>

> _A poučení?  
> Kdo si ho v téhle bajce nenajde,  
> nevidí si na špičku nosu,  
> natož na záda!_

</section>
