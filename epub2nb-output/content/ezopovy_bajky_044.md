---
title: "Lev a\_pastýř"
contentType: prose
---

<section>

Lev obcházel stavení jednoho pastýře. Ovce nechal na pokoji, ale zakoukal se do pastýřovy dcery.

Děvče se bálo odmítnout a pastýř si na lva netroufal. A tak se poradil s vlastní chytrostí.

„Víš co?“ navrhl nezvanému nápadníkovi. „Domluvím dceři, aby si tě vzala za muže, ale nejdřív se tě musí přestat bát. Přijď na námluvy, až si dáš vytrhat své hrozné tesáky a drápy!“

Zamilovaný lev poslechl. Dal si vyrvat tesáky a ubrousit drápy. Pak přišel k vratům bezbranný jako beránek.

Nevěsta se mu neukázala. Zato vyběhl pastýř s holí. Vyhnal bezzubého ženicha z domu. Lev se nakonec dočkal kromě ran i posměchu ostatních zvířat. Raději se odstěhoval ze svého kraje až na poušť a živil se tam písečnými blechami.

</section>

<section>

> _Ach ano, pošetilá láska dovede udělat  
> i ze lva hlupáka. Zvláště když ani předtím,  
> než se zamiloval, moc rozumu v hlavě neměl._

</section>
