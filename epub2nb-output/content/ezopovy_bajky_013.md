---
title: "Netopýr, šípkový keř a\_potápka"
contentType: prose
---

<section>

Byly časy, kdy netopýr ve dne lítal a v noci spal jako většina ostatních tvorů. Šípkový keř vyháněl růžové květy a neměl trny. A potápka se vyhýbala vodě a žila v lesích jako jiní ptáci.

Jednou se ale netopýr, šípek a potápka spřátelili a slíbili si věrnost. „O všechno se rozdělíme a pustíme se společně do obchodu!“ řekli si.

Netopýr si vypůjčil peníze, šípkový keř prodal svůj růžový oděv a potápka nakoupila měď a koráb, který je měl odvézt k břehům, kde měď je vzácnější než zlato.

Vypluli pod společnou plachtou, ale na moři je zaskočila bouře. Loď se potopila a klesla ke dnu i s cenným nákladem.

Netopýr, šípek i potápka přišli o všechno a jenom díky náhodě si zachránili holé životy.

Netopýr se pak musel ukrývat před věřiteli, kterým nemohl vrátit vypůjčené peníze. Ve dne spal na půdách starých domů a teprve v noci se odvažoval ven.

Šípkový keř zase toužil po svých prodaných růžových šatech. Na holém těle mu narostly tmy. Stál smutně u cesty a chytal za oděv každého, kdo prošel kolem.

A potápka? Ta se vrátila nad moře a hledá svůj ztracený měděný poklad. Co chvíli se ponoří do hlubin, ale na povrch vynese nanejvýš mrňavou rybku.

</section>

<section>

> _Tak každý hledá, co v životě ztratil  
> a co je nenávratně pryč._

</section>
