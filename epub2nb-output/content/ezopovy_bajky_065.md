---
title: "Liška a\_dřevorubec"
contentType: prose
---

<section>

Liška hledala pomoc před lovci u dřevorubce. Znali se z lesa a nikdy si neublížili.

Dřevorubec zavřel zrzavou kamarádku v komoře. Ale zanedlouho lovci vtrhli do chatrče a hartusili: „Viděli jsme sem vběhnout lišku! Kde je?“

Dřevorubec se bál zradit lišku, ale zároveň měl strach i z lovců. Tak povídá: „Nevím.“ A rukou při tom ukazuje ke komoře.

Lovci se spokojili s tím, co jim dřevorubec řekl, a nevšímali si toho, kam rukou ukazoval.

Ale liška slyšela a viděla oboje. Když ji pak dřevorubec pustil z komory na svobodu, vyběhla ven, ani nepoděkovala.

Dřevorubec jí vyčítal nevděk, ale liška si myslela své. Odešla z lesa a víckrát už se nepotkali.

</section>

<section>

> _A kdo byl v právu,  
> to si pomyslete sami._

</section>
