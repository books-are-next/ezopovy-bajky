---
title: Slepice a zlaté vejce
---

Jeden chudák měl převzácnou slepici. Přišel k ní náhodou a ještě větší náhodou, či spíše zázrakem, se stalo, že ta slepice mu jednoho dne snesla zlaté vajíčko.

Chudák nemohl svému štěstí uvěřit. Vždyť slepice zobala docela obyčejné zrní, v obyčejném prachu se popelila a škubala si docela obyčejnou travičku. A přitom vejce v kukani bylo z ryzího zlata!

Z chudáka se stal rázem boháč. Ale příliš brzo si na své bohatství zvykl – a chtěl mít ještě víc. Ta myšlenka mu nedala spát.

„Je to pohádková slepice,“ říkal si, „a určitě v sobě nosí nějaký pohádkový poklad. Mnohem větší a cennější než jen zlaté vajíčko!“

Tak jednoho dne slepici zabil a vykuchal ji. A co našel? Správně hádáte – vůbec nic.

Ale to už se stává i chamtivcům a lidem,  
kteří poznají, co měli, teprve tehdy,  
až se o to sami připraví.
