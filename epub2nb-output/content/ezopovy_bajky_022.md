---
title: "Osel, liška a\_lev"
contentType: prose
---

<section>

Jeden osel se dozvěděl o dobré pastvě. Pověděl o tom lišce, a ta si řekla: „Kde je chutná tráva, může být i chutný zajíček!“

A šli pospolu. Louka byla za řekou, ale u řeky stál lev. Liška zavětřila nebezpečí a napadla ji lest. Vyběhla lvovi naproti a slíbila mu osla, když ji nechá na pokoji. Lev zamručel na souhlas a liška se vrátila ke svému společníkovi.

Nalákala ho k ostrému srázu u řeky. Osel sklouzl po mokrém kamení a zůstal vězet pod srázem.

„Pojď si pro toho hlupáka!“ křikla liška a lev přiběhl.

Když viděl, že mu osel neuteče, obrátil se na lišku.

„Osel je hlupák,“ řekl, „a ty jsi mazaná hlupačka. Proto skončíte oba dva stejně.“

A hned skočil a lišku roztrhal. Teprve potom se vrhl na osla.

</section>

<section>

> _Stala se v cizí zemi tahle zrada.  
> Ale i u nás platí:  
> Kdo jinému jámu kopá,  
> sám do ní padá._

</section>
