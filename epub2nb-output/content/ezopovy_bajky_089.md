---
title: "Skopci a\_řezník"
---

  

Veliké stádo skopců a beranů žilo ve společné ohradě. Jednoho dne tam vešel řezník. V ruce měl nůž a venku vůz s párem koní. Přijel pro maso na královskou hostinu.

Ale ta silná a rohatá zvířata dělala, jako když ho nevidí. Řezník si vybral prvního berana, který mu přišel pod ruku, a jedním bodnutím ukončil jeho život. Ostatní jen odvrátili hlavy a říkali si: „To se nás netýká. Na nás přece ten člověk nesahá! Proč by měl ublížit právě mně?“

Tohle si říkali a takhle si lhali všichni, až nakonec zůstali z celého stáda naživu jen dva poslední berani.

A představte si, že když jednoho z nich řezník popadl za rohy, aby mu uštědřil poslední ránu, představte si, že i tehdy si ten poslední zbylý říkal: „Co se dá dělat? Teď musím jenom doufat, že na mne nedojde.“

Teprve když se i nad ním zaleskl řezníkův nůž, beran si uvědomil: „Zasloužili jsme si to. Proč jsme se nespojili? Vždyť všechny naše rohy dohromady měly stokrát víc síly než jeden řezníkův nůž!“

> A lidé? Nechovají se často podobně,  
> nejsou jako berani a skopci?
