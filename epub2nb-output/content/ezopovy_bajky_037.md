---
title: "Kupec a\_moře"
contentType: prose
---

  

Jeden kupec se vypravil za obchodem. Co neprodal ve městě, to chtěl nabídnout na ostrově v moři.

Opatřil si bárku a složil do ní svůj náklad. Moře bylo klidné a jeho vlnky se čeřily a kudrnatily jako beránčí rouno. Kupec byl spokojený.

Jenže po chvíli se moře změnilo. Vlny se zvedly a tloukly do boků malé bárky. Kupec přestal loďku svými vesly ovládat. Moře se rozdivočelo a pohazovalo bárkou jako skořápkou ořechu. Nakonec se bárka jako ořech rozlomila a jedna vysoká vlna vyhodila ožebračeného kupce na břeh ostrova.

Trosečník vyčerpáním usnul, a když se probudil, byla hladina už zase klidná. A tehdy se kupec rozzlobil a začal moři spílat, že se zprvu tvářilo vlídně a laskavě, jen aby ho svedlo k plavbě, a pak mu ukradlo bárku a celý majetek.

Moře mlčelo, ale nad hladinou se zjevila ryba, která promluvila.

„Ničemu nerozumíš,“ řekla ta ryba kupci. „Moře je přece od počátku světa laskavé a klidné. Za to, co se ti stalo, může zlý vichr, který zvedl vlny a rozpoutal mořskou bouři!“

> _A jako kupec, tak se někdy mýlíme i my,  
> když hledáme viníka tam, kde není._
