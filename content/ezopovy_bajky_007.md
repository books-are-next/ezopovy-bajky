---
title: Orel a liška
---

  

Liška je doma na zemi a orel na nebi. A přece se spřátelili. Slovo dalo slovo a přátelé si mají být nablízku. Tak si liška našla noru pod vysokým stromem a orel si postavil hnízdo v koruně toho velikána. A mohlo při tom zůstat, kdyby…

Kdyby se orel nevrátil jednoho dne z lovu k mláďatům s prázd­nou – a kdyby liška právě neodešla od svých mláďat na lov.

Tehdy orel zapomněl na přátelství. Ukradl liščata a roztrhal je, aby se jeho vlastní rodina nasytila. Lišce zůstala jen žalost.

Brzo nato přilákala orla beraní pečínka, kterou si pastevci pekli na žhavém uhlí. Orel se spustil z nebe jako blesk, utrhl zobanem vnitřnosti i se žhavým popelem a vynesl je do hnízda. Hnízdo se od uhlíků vzňalo. Orel chtěl požár křídly uhasit, ale máváním oheň jen ještě více rozdmýchal.

Orlí mláďata, která ještě neuměla lítat, dopadla z hořícího hnízda na zem, a snad by se i zachránila, kdyby…

Kdyby na ně už dole liška nečekala – a kdyby s nimi nenaložila stejně jako předtím orel s liščaty.

> _Ach ano, tak krutý konec mívá krutá zrada  
> a nerovné přátelství._
