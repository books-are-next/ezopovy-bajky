---
title: Lasička a slepice
contentType: prose
---

  

Lasička dlouho obcházela kolem statku, kde chovali slepice. Jenže dvůr byl za vysokou zdí a za velkými zamčenými vraty. Jak tak slídila kolem, dozvěděla se, že slepice ze statku stůňou.

„Když je zle, lékaři každý bránu otevře,“ pomyslela si. Pak si oblék­la bílý plášť, na čenich nasadila brýle a na zádech se jí kolébala doktorská brašna. Zabušila na vrata a škvírkou se ukázala slepicím.

„Jak se vám daří, slepičky?“ zeptala se laskavým hlasem.

„Dobře. A ještě líp nám bude, když odejdeš,“ odpověděly slepice a vrata přibouchly a zavřely na závoru.

> _Kdepak, špatný úmysl  
> se za žádné přestrojení neschová._
