---
title: "Otec a\_dcery"
---

  

Jeden otec provdal dvě dcery. Starší dal za ženu zahradníkovi a mladší hrnčíři. Po čase se vypravil, aby zjistil, jak se dcerám daří.

„Jsem šťastná a spokojená,“ řekla starší dcera, „jen o jedno tě, otče, prosím. Pomodli se za mne k bohům, aby přivolali silné a dlouhé deště. Zelenina nám rychle poroste a budeme mít dobrý výdělek.“

Otec slíbil, že její prosbu vyplní a navštívil svou mladší dceru. I ona byla spokojená a šťastná.

„Jen o jedno tě, otče, prosím,“ řekla. „Pomodli se za mě k bohům, aby nezapršelo a slunce pálilo. Hrnce a hliněné nádoby nám na slunci rychle vyschnou a my budeme mít dobrý výdělek.“

Otec se vrátil domů a velice se trápil. Obě dcery měl stejně rád, a kdyby se pomodlil za užitek jedné, způsobil by škodu té druhé. Nakonec své trápení vyčítal bohům.

A ti se rozhodli pro boží zlomyslnost. Nepřivolali ani déšť, ani slunce, nýbrž vichřici. Vichřice pokácela a rozbila hrnce a nádoby na hrnčířově dvoře a zpustošila a vytrhala ze země i zeleninu na zahradníkově poli.

> _To se stává,  
> když dva chtějí v jedné chvíli něco naprosto rozdílného,  
> a ten, kdo je má rozsoudit,  
> se uchýlí k výčitkám u vrat nepravého domu._
