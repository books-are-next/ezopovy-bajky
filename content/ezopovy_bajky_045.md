---
title: "Poutníci a\_platan"
contentType: prose
---

  

Dva poutníci šli otevřenou krajinou. Bylo léto a plné poledne. Slunce sálalo jako pekařská pec. Poutníci usoužení vedrem spatřili najednou před sebou platan.

„Konečně trochu stínu!“ zaradovali se. „Ten strom nám musel seslat z nebe sám Zeus!“

Pak ulehli v chládku a ve stínu, který jim poskytla koruna stromu. Odpočívali, hleděli do koruny a takhle mudrovali: „Jak je ten strom vysoký a silný – a přitom nedává lidem žádný užitek! Kolik ovoce nebo oliv by se na něm mohlo urodit, kdyby byl k něčemu!“

Jejich řeč slyšel Zeus, pán Olympu, a tuze se na ty dva nespokojence rozzlobil. Proměnil platan v keř ostružiníku.

Ostružiník byl obsypaný plody, ale poutníci uvízli v jeho trnech. Trvalo dlouho, než se z trní osvobodili, a ještě déle, než se jim škrábance zahojily.

> _A není to snad zasloužený trest  
> pro tlachaly a nevděčníky?_
