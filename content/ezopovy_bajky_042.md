---
title: "Lev, osel a\_liška"
contentType: prose
---

Lev se spřátelil s liškou a oslem. Jednou si vyšli společně na lov. Štěstí jim přálo a úlovek byl bohatý. Když kořist složili na jednu velkou hromadu, vyzval lev osla, aby rozdělil maso pro společnou hostinu.

Osel rozdělil kořist spravedlivě na tři stejné díly.

A tehdy se lev strašlivě rozzlobil. Vrhl se na osla a na místě ho roztrhal a sežral.

Pak se obrátil k lišce. „Už jsme jen dva. Rozděl náš společný úlovek na dvě poloviny a budeme hodovat.“

Liška nechala lvovi celou kořist, jen malý kousek masa si přitáhla na svou stranu.

„Dobře jsi rozdělila,“ pochválil ji lev. „Kdo tě to naučil?“

„Ten chudák osel,“ odpověděla liška.

A víckrát už se lvem na lov nešla.

  

> _Byla dost chytrá na to,  
> aby se z neštěstí druhého poučila._
