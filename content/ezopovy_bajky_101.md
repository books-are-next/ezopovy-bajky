---
title: Trubač
---

  

Nepřátelské vojsko napadlo jednu zemi a z úrodných polí a luk se stalo bojiště. Na návrší se vedla bitva a nepřátelský voj hnal do zteče trubač.

Klusal na koni před vojskem a bojovným hlasem své trubky pobízel střelce k útoku.

Dostal se ale do zajetí a podle válečného práva měl být zastřelen. Avšak trubač se vzpouzel, naříkal a takhle se omlouval: „Přátelé, nezabíjejte nevinného! Vždyť já jsem nikomu z vašich neublížil. Cožpak jste u mě viděli nějakou zbraň? Jediné, co mám, je tahle trubka!“

„A právě proto si zasloužíš nejvyšší trest,“ odpověděli mu. „Pro­tože jsi sám válčit nemohl, popoháněl jsi svou trubkou do boje ostatní! Oni poslouchali tebe – a proto je tvoje vina větší než těch ostatních.“

A pak byl trest na trubači vykonán. Pro výstrahu a poučení…

> … těm, kteří ještě nevědí,  
> že kdo podněcuje ke zlu a násilí,  
> je vinen víc než násilník.
