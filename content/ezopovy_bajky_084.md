---
title: "Jedle a\_šípkový keř"
contentType: prose
---

Na kraji lesa se krčil u cesty, kudy jezdily povozy, zaprášený šípkový keř.

A v lese, hned proti němu, vzpínala svoje zelené větve vysoká a vznosná jedle. Byla vyšší než okolní stromy, byla silnější než smrky kolem a byla na to také patřičně pyšná.

Jednou ze své výše pohlédla na šípkový keř.

„Jak jsi ubohý a zbytečný!“ řekla mu. „Nikdo si tě neváží, nikdo tě neobdivuje. Podívej, kolik lidí obchází kolem, jak mne poplácávají a hladí!“

A šípkový keř jí odpověděl: „Chudáčku, cožpak nevidíš, že ti lidé mají pily a sekyry? Až tě začnou osekávat a rozřezávat na kusy, vzpomeneš si na mě. A budeš litovat, že nejsi šípkový keř!“

A měl pravdu ten zaprášený keřík. Když se dřevorubci dali do práce, pyšná jedle tak žalostně pod jejich sekyrami a pilami naříkala, že šípek z lítosti poztrácel pár růžových kvítků. Ale věděl, že…

  

> _… lepší je žít v chudobě a prostotě beze strachu,  
> než v bohatství a pýše pod hrozbou násilí._
