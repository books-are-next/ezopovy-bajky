---
title: "Myš a\_žába"
---

Na břehu rybníka se potkaly myš a žába. Myš znala jen své políčko, ale byla zvědavá na svět kolem. Žába znala svůj rybník a pár louží, ale uměla báječně řečnit.

Kvákala a kvákala, až nakonec svou známou přemluvila, že ji naučí plavat. Přivázala si ji dlouhým motouzem k noze a pak obě skočily do rybníka.

Žába byla ve vodě doma, vesele se potápěla a na myš zapomněla. Vůbec si nevšimla, že tu ubožačku stáhl vír ke dnu.

Docela na ni zapomněla. Dál se potápěla a plavala, bavila se s jinými žábami, prokvákala tři dny. A třetí den se to stalo…

Co se stalo? Třetí den se utopená myš ve vodě nafoukla a vyplula na hladinu. Vznášela se tu jako měch, než ji spatřil luňák.

Sjel z oblohy, myš v letu vylovil – a s ní i žábu. Vždyť byly stále motouzem přivázané k sobě! A tak luňák sežral myš i žábu, protože luňák bývá pořád hladový a cizími příběhy si hlavu neláme.

Ale vy se nad tím příběhem zamyslete.  
Kdo uvede druhého svou bezstarostností do nebezpečí,  
sám na sebe si nebezpečí přivolá.
