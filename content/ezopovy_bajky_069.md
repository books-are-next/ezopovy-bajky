---
title: "Mravenec a\_cikáda"
contentType: prose
---

Mezi lesem a polem žili vedle sebe mravenec a cikáda. Bylo krásné léto, ale mravenec neodpočíval a nezahálel. Celé dny se plahočil od lesa k poli a nazpátek. Z pole přinášel obilná zrnka a chystal si zásobu na dlouhou zimu.

Když pak mráz zamkl krajinu, seděl doma a radoval se ze své bohaté spíže.

Zato jeho sousedka cikáda trpěla hladem. Nakonec přišla za mravencem a poprosila ho o pár zrníček z jeho zásob.

„A co jsi dělala v létě, když zrní zrálo?“ zamračil se mravenec.

„Zpívala jsem,“ přiznala cikáda.

„Tak teď můžeš z hladu tancovat!“ odsekl nevrle mravenec.

A věřte nebo nevěřte, ani to mrňavé zrníčko jí nedal. Byl to starý bručoun, o ždibec jídla se nerozdělil, ale ždibec pravdy měl…

  

> _Protože kdo se v létě jen raduje  
> a nemyslí na mráz,  
> v zimě si pak stýská._
