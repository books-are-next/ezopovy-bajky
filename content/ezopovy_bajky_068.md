---
title: "Komár, lev a\_pavouk"
---

  

Chlubivý komár dráždil spícího lva a takhle se mu vysmíval: „Vstávej, ty líná kůže! Tobě, že říkají král zvířat? Vždyť umíš jenom kousat a drápat – a to svede každá rozlícená ženská! Zato já umím bodat jako dýka a zraňovat jako šíp. Můj hlas, to je jekot válečné polnice, a moje tělo – to je pochva na dýku, to je luk a šíp! Tak vstávej, vyzývám tě na souboj!“

A hned začal s pískotem lítat kolem lva a bodal ho do tváří a do očí a do uší. Lev probuzený ze spánku se rozběsnil, otáčel se na všechny strany, sekal tlapami, naprázdno cvakal zuby, ale nepatrný komár mu stále unikal a pískal stále výsměšněji.

Nakonec se lev, ohluchlý z komářího ryku a oslepený vztekem, docela vyčerpal a nechal boje.

„Zvítězil jsem!“ jásal komár. „Jsem králem zvířat!“ volal a létal kolem lva ve stále větších kruzích – až narazil na pavučinu nataženou na stromě.

Čím zuřivěji se snažil vymotat, tím víc se do pavučiny zaplétal. Pavouk jen pokojně čekal v rohu, až se komár marným bojem unaví. A když se pyšný bojovník docela vyčerpal a nechal boje jako předtím lev, pavouk se k němu dosoukal a řekl: „Vidíš, ty válečníku, krále zvířat jsi vyzval na souboj a malá pavučinka tě lapila!“

> A do podobné pavučiny  
> se jednou chytí a zaplete  
> každý chvastoun a chlubivec.
