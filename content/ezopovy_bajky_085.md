---
title: "Vlaštovka a\_jmelí"
---

  

Lidé dřív hojně jedli drobné ptáky a leckde jsou dodnes vítanou pochoutkou. Chytali je do sítí, stražili na stromy lep, ale hlavně k polapení ptáků užívali jmelí.

A tak jednou, když se zase na stromech jmelí objevilo, způsobila vlaštovka po lese poplach. Svolala ptáky, aby se spojili a vykopali duby v širém okolí.

Ptáci se jí vysmáli a vlaštovka musela připustit, že je to pošetilý nápad.

Přesto se nevzdávala. „Do dubu mluvit nemůžeme,“ řekla, „ale člověk má třeba měkčí srdce. Poleťme k lidem a poprosme je, aby nás pomocí jmelí nechytali!“

Myslela to dobře, ale ptáci se jí znovu vysmáli.

Vlaštovka byla statečná a důvěřivá, a proto se sebrala a odletěla k lidem sama. Sedla si na okap a vyzpívala jim všechno, co ji trápilo.

A lidé poslouchali, a nakonec ji pro její důvtip a důvěřivost i statečnost přijali. Vzali ji v ochranu a dovolili, aby si postavila hnízdo pod jejich střechou.

Od té doby má vlaštovka u dobrých lidí útočiště a nemusí se bát jako ostatní ptáci.

> _A tak i slabý člověk,  
> když má statečné a důvěřivé srdce,  
> může napravit mocného nepřítele._
