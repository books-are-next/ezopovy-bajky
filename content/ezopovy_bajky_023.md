---
title: Lev a osel
---

Jeden osel si připadal náramně silný a rád by se přátelil s někým ještě silnějším. Tak se dostal do spolku se lvem.

„Budeme lovit spolu,“ navrhl mu. „Ty máš tesáky a spáry a já mám silný hlas. Vyplaším zvěř z úkrytu a budu ti ji nahánět rovnou do chřtánu.“

Lev spokojeně zamručel a dovedl osla k jeskyni, kde přenocovaly divoké kozy.

„Já se schovám tady v houští před jeskyní a ty mi kozy vyženeš,“ povídá.

Osel hned nadšeně souhlasil. Vpadl do jeskyně a začal hýkat tak silným hlasem, že kozy z úkrytu vypudil.

Lev všechny pohodlně pochytal a zadávil.

Osel vyšel z jeskyně a tuze se holedbal. „Neříkal jsem ti, že mám silný hlas?“

„Opravdu,“ odpověděl lev. „Kdybych nevěděl, že jsi osel, sám bych ze samé hrůzy utekl. Ale protože vím, že jsi osel – a navíc ještě vychloubačný osel – musím tě zadávit jako ty nebohé kozy!“

Osla chlubivost hned přešla. Začal hýkat silným hlasem o pomoc, ale nikoho nepřivolal.

Skončil tak jako každý,  
kdo ztratí soudnost a dá se do spolku s nepřítelem.
