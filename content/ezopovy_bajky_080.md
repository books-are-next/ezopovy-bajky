---
title: Člověk, který rozbil sochu
contentType: prose
---

Jeden chudák měl doma bídnou postel, rozviklanou židli a žádný stůl. Tak špatně se mu dařilo, že ani stůl nepotřeboval. Proč prostírat na stůl prázdné talíře a hrnce?

Jediná cennost, kterou vlastnil, stála pod oknem. Byla to dřevěná socha boha hojnosti. Chudák ji uctíval a ráno, v poledne i večer se k ní modlil. Prosil ji, aby mu pomohla z té bídy.

Čím víc se ale modlil, tím byl chudší a zoufalejší. A socha nic. Dokonce jako by se usmívala…

Jednou se chudák na sochu pro její netečnost a krutost rozzlobil. Popadl ji za nohu a praštil s ní o zem.

Hlava sochy praskla a na podlahu se z ní vysypala hromada zlaťáků.

Chudák sbíral zlaťáčky ze země, radoval se, to ano, ale právě tak se divil.

„Co je v tom za rozum a spravedlnost?“ říkal rozbité soše boha hojnosti. „Když jsem tě uctíval a pokorně jsem se k tobě modlil, mlčel jsi a pranic jsi mi nepomohl. Ale sotva mne popadla zlost a já tě udeřil, odplatil ses mi kupou zlaťáků! A navíc jsi mi dal do života i dobré poučení…“

  

> _Jaké poučení? Takovéhle:  
> špatného člověka nikdy neuctívej,  
> víc ti prospěje, když mu nabiješ._
