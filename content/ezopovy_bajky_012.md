---
title: "Rybář a\_píšťala"
contentType: prose
---

  

Byl to dobrý rybář a ještě lepší muzikant. Když zahrál na píšťalu, všichni ve vsi nechali práce a poskakovali tak, jak je píšťala vybízela.

V ruce píšťalu a přes rameno síť vypravil se jednou na lov. Síť rozprostřel na břehu, pak se postavil na skalnatý ostroh a vyhrával. Čekal, že ryby, tak jako vesničani, nechají spánku a začnou tančit a vyskakovat z moře rovnou do jeho sítě.

Ale ryby nic. Jako by byly hluché.

Rybář se rozzlobil, zahodil píšťalu a síť spustil do vody. A síť se ve chvíli začala cukat! Když ji rybář z moře vytáhl, byla plná ryb.

A považte – ryby sebou na břehu mrskaly a poskakovaly… Nu právě tak jako vesničani, když jim hrával na píšťalu!

Rybář měl dobrý úlovek a přece se zlobil, že ryby netančily, když jim pískal, a teď, když píšťalu kvůli nim zahodil, utančily by se k smrti.

> _Ale zbytečně se zlobil. Vždyť všechno  
> se musí dělat na pravém místě a v pravý čas._
