---
title: "Poutníci a\_medvěd"
contentType: prose
---

Dva přátelé šli v družném rozhovoru lesem. Tu jeden z nich spatřil, že mají v zádech medvěda. Ani špitnutím druha nevaroval, jen sám uskočil k nejbližšímu stromu a vyšplhal až do koruny.

Tomu druhému už nezbývalo nic jiného než padnout na zem a tvářit se jako mrtvý, protože mrtvoly se medvěd nedotkne. Ležel docela bez hnutí, zadržel tlukot srdce i dech…

A opravdu. Medvěd člověka jen očichal, naklonil se k jeho tváři – a pak rozmrzele odešel. Měl ho za mrtvého.

Když nebezpečí pominulo, slezl přítel ze stromu a podivil se: „Co ti, kamaráde, šeptal ten medvěd do ucha?“

„Abych už nikdy nechodil do lesa s takovým kamarádíčkem, který ve zlé chvíli uteče a nechá mě na holičkách!“ odpověděl náš krajánek.

A pak dal příteli sbohem a pokračoval v cestě raději sám.

  

> _Protože je lepší jít světem sám  
> než s přítelem, který v nouzi myslí  
> jen na svou vlastní kůži._
