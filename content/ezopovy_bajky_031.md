---
title: Vlk a volavka
---

  

Když vlk táhne krajem, nikdo si před ním nemůže být jistý. Potvrdí vám to ovečka i zajíc, kohout i volavka.

A přece volavka jednou zapomněla, s kým má tu čest. Potkala vlka, který žalostně naříkal. Spolkl kost, ta se mu vzpříčila v tlamě a vlkovi hrozila smrt.

Proto tak naříkal, proto prosil volavku, aby mu pomohla. „Vo­lavko, měj slitování,“ kňučel, „když mi kost z tlamy vytáhneš, dobře se ti odměním.“

Touha po odměně – spíše než soucit – přiměla volavku, aby strčila hlavu vlkovi do chřtánu a kost mu zobákem z tlamy vytrhla.

„A teď mi dej tu slíbenou odměnu!“ žádala.

„Jsi slepá? Nebo jsi zapomněla, že mluvíš s vlkem? Jediná odměna, které se ti může dostat, je, že tě nechám uletět, ty hlupačko!“

> _Tohle vlk řekl a řekl pravdu.  
> Kdo je zlý, prokáže ti dobrodiní už tím,  
> že ti neublíží._
