---
title: Osel a zahradník
---

Osel sloužil u zahradníka. Tahal na hřbetě náklady zeleniny a ovoce, ale sám dostával jen trávu a nějaké padavky. Jednou si na svůj úděl stěžoval u vládce Olympu.

Zeus si myslel své. Věděl, že oslí život je život slouhovský a těžko najít pána, který bude oslovi podstrojovat. Ale nakonec mu vyhověl.

Vnukl majiteli, aby osla prodal hrnčíři.

Hrnčíř na krmení neškudlil. Osel měl ovšem mnohem těžší práci než předtím u zahradníka. Vozil na trh hliněné hrnce a vázy a nádoby. A tak si zanedlouho přišel znovu stěžovat.

Zeus se zamračil, ale opět oslovi vyhověl. Vnukl hrnčíři myšlenku, aby osla prodal koželuhovi.

Náklad, který osel u koželuha nosil, byl docela lehounký. Vždyť to byla jen kůže. Oslí kůže. Koželuh ji máčel v louhu, vyčinil, vysušil a pak prodával na trhu.

Když osel poznal, čím se jeho pán živí, dostal strach. „Zachraň mne!“ prosil pána Olympu. „Můj hospodář ze mne určitě sedře kůži jako z ostatních oslů a pak ji prodá na trhu. Vrať mě zpátky k zahradníkovi!“

Ale Zeus mu neodpověděl. Jen se hrozivě zamračil. A osel smutně šlapal zpátky k svému pánovi koželuhovi.

Tak i člověk, který si stále na něco stěžuje,  
pozná, že stará příkoří nebyla tak zlá jako ta nová.
