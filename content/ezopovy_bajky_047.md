---
title: "Opice a\_rybáři"
---

  

Opice pozorovala při práci rybáře. Seděla u řeky na vysokém stromě a viděla, jak házejí do vody síť, pak ji vytáhnou, usednou k ohni, radují se a na pečených rybách si pochutnávají.

A tak seskočila ze stromu a začala tahat síť jako oni.

Žádnou rybu však nechytila. Jen se sama do sítě zamotala a jeden rybář ji pak přinesl svým dětem na hraní.

„Kde jsi ulovil tu opičku?“ ptaly se děti.

„Sama se ulovila,“ odpověděl otec. „Chtěla být rybářem, ale dopadla jako ryba.“

> _Kdepak, kdo se jen opičí  
> a dělá něco bez znalosti, důvtipu a fortelu,  
> sám si škodí._
