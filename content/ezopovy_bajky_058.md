---
title: Věštec
contentType: prose
---

<section>

Jeden provazník se prohlásil za věštce a hadače budoucnosti. Neprovdaným pannám hádal, jakého dostanou ženicha, provdaným kolik budou mít dětí, vojákům předvídal čest a slávu a kupcům dobré obchody.

Lidé potřebují slyšet dobré zprávy a rádi za ně zaplatí. Věštci se dařilo a penízky si ukládal doma do truhly.

Jednou, když zase věštil na rynku, přiběhl jeho soused a už zdálky rozčileně volal: „Zloději, sousede, zloději!“

„Kde tu vidíš zloděje?“ smál se věštec. „Vrať se domů a neruš mne, když se dívám do budoucnosti!“

„Ty se vrať honem domů!“ křičel soused. „Zloději tě navštívili, dveře vyvrátili a utekli s tvou truhlou!“

Věštec nechal hádání a upaloval k svému příbytku. Soused nelhal. Truhla plná nastřádaných penízků byla pryč.

Okradený bědoval a naříkal, ale lidé ho nelitovali. „Jak ses mohl opovážit a hádat, co se přihodí nám? Vždyť neumíš uhodnout, ani co se stane tobě! Vrať se zase k pletení provázků, tam jsi nám užitečnější.“

</section>

<section>

> _Tak dostanou za vyučenou lidé,  
> kteří se holedbají, že vidí do života  
> jiných lidí a přitom nevědí,  
> co se děje v jejich vlastním domě._

</section>
