---
title: Sněm zvířat
contentType: prose
---

Sněm zvířat volil krále. První se představila opice. Uprostřed kruhu začala poskakovat, všelijak se pitvořit a provádět různé ztřeštěné kousky. Všichni se smáli a tleskali, chtěli mít zábavného krále.

Ta sláva popletla hlavu starému velbloudovi. I on chtěl být králem a nenapadlo mu nic chytřejšího než opičit se po opici. Jenže jeho neobratné poskoky vzbudily u zvířat jen posměch a opovržení. Jak vidět, nepřišel velbloud ke svému jménu nadarmo. Velbloud je velký bloud.

Ale na sněmu bylo plno menších bloudů a pošetilců, jinak by si nevybrali za krále právě opici.

Opice přestala skákat po stromech. Procházela mezi zvířaty pomalu a důstojně, ani si neuvědomila, že se teď ona opičí po velbloudovi.

Každý nad tou proměnou kroutil hlavou, jen liška se rozhodla, že opici napálí.

Jednou v lese našla past a přinesla ji králi.

„Co je to?“ zeptala se opice.

„Past pro hlupáky a královský dar pro krále,“ řekla liška.

„Rozumně hovoříš,“ pravila opice důstojně. Pak zvědavě ten dar popadla. A past ji sevřela!

„A ty nerozumně jednáš,“ řekla liška. „Lepší je nemít žádného krále než hlupáka, který se chytí do každé pasti!“

  

> _Neplatí tahle pravda  
> stejně u lidí?_
