---
title: "Člověk a\_satyr"
---

  

Satyr je zvláštní bytost. Má tělo kozlí a hlavu člověčí, ale člověkem není a zvířetem být nechce. Běhá po skalách sám, i když se umí radovat jako kozel a trápí se jako člověk.

Jednou se k člověku přidružil a žil s ním v jeho domě. Přišla zima a satyr viděl, jak člověk zvedl ruce k ústům a dýchal si na ně.

„Co to děláš?“ zeptal se.

„Ruce mě zebou, tak si je dechem ohřívám,“ odpověděl mu člověk.

Hned nato vešli do domu a k plotně, kde si člověk vařil brambory. Vzal jednu bramboru do rukou a foukal na ni.

„Co to děláš?“ zeptal se satyr.

„Ta brambora je horká, tak si ji dechem chladím,“ odpověděl člověk.

A satyr zesmutněl a řekl: „Odcházím od tebe, člověče. Nemůžeme být přáteli, když jedním dechem vypouštíš z úst teplo i chlad.“

Třeba se to stalo, třeba ne. Jisté je, že satyr a člověk se spolu nepřátelí a že…

> … i člověk by se měl vyhýbat příteli,  
> jehož smýšlení je obojaké.
