---
title: "Orel a\_chrobák"
---

  

Orel pronásledoval zajíce. Chudák zajíc pelášil a kličkoval, ale moc síly mu už nezbývalo.

„Pomoz mi!“ křikl na chrobáka, který valil kuličku trusu v trávě.

Chrobákem každý pohrdal. Bylo to vůbec poprvé, kdy hovnivála někdo oslovil, ba dokonce požádal ho o pomoc.

A chrobák, poctěný tou prosbou, povylétl, aby orla zastavil. Ten si však brouka vůbec nevšiml. Snesl se z výšky na zajíce a na místě ho roztrhal.

  

Chrobák nemohl na tu nespravedlnost zapomenout. Vyslídil, kde má orel na skále hnízdo a kdykoli v něm našel orlí vejce, napřel všechny síly a skulil je ze skály. Vejce se vždy rozbilo a orel marně hledal viníka. Chrobák byl tak nepatrný, že ho král ptáků prostě přehlédl.

Orel nakonec musel prosit o pomoc až na Olympu. Sám Zeus, mocný bůh, orla vyslechl a dovolil mu, aby snesl vejce do jeho klína, kde bude zaručeně v bezpečí.

Ale chrobák se ani tehdy nevzdal. Uválel kuličku trusu, vznesl se s ní nad pána Olympu a upustil mu ji do klína. Zeus s hrozivým zaklením vyskočil a smetl trus i s orlím vejcem ze svého klína. A jak jinak, vejce se rozbilo o skálu…

> _Vidíte – i ten nejmenší a nejpohrdanější  
> má svou odvahu a čest._
