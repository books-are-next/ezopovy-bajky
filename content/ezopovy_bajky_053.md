---
title: "Dřevorubec a\_bůh Hermes"
---

Dřevorubec kácel stromy u řeky. Jenže mu topůrko vyklouzlo z ruky a sekera zmizela v hlubině. Chudák seděl na břehu a naříkal.

Bůh Hermes všechno viděl a rozhodl se, že si toho človíčka vyzkouší. Vstoupil do dravého proudu a vylovil ze dna zlatou sekeru. „Je tohle tvoje sekera?“ zeptal se.

„Není,“ odpověděl dřevorubec popravdě. „Ta moje nebyla zlatá.“

Hermes položil zlatou sekeru na břeh. Znovu vstoupil do víru a vylovil tentokrát stříbrnou sekeru. „Je tahle ta pravá?“ zeptal se dřevorubce.

„Není,“ řekl dřevorubec. „Ta moje byla docela obyčejná.“ Hermes nechal stříbrnou sekeru na břehu a z vody vytáhl tu pravou, docela obyčejnou.

„Ano, tohle je moje sekera!“ radoval se dřevorubec a Hermes pravil: „Protože jsi byl čestný a pravdomluvný, patří ti právem i ta zlatá a stříbrná. Vezmi si všechny tři.“ Dřevorubec se vrátil do tábora a vyprávěl, co se mu přihodilo a jaké štěstí ho potkalo. A jak už to bývá, jeden z jeho druhů mu to štěstí záviděl. Hned se rozběhl k řece, vhodil svou sekeru do proudu a začal hlasitě naříkat.

Bůh Hermes všechno viděl. Vstoupil do divoké řeky a podal drvoštěpovi zlatou sekeru. „Je tohle tvoje sekera?“

„Ano, ano!“ volal dřevorubec a sápal se po zlatu.

„Lžeš,“ zamračil se Hermes. „A za trest nedostaneš ani tu svou!“

A stalo se, jak Hermes řekl.  
Lháři za trest a vám k poučení.
