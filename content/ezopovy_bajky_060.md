---
title: "Osel s\_nákladem soli"
---

  

Jeden osel pořád přemýšlel, jak by si ulehčil práci. Nosil na hřbetě pytle kupeckého zboží jako všichni ostatní oslové, a když vzdoroval, vysloužil si jen ránu holí.

Jednou mu ale s nákladem pomohla náhoda. Osel nesl kupci vaky soli a uklouzl. Uklouzl na lávce přes řeku a spadl do proudu.

Sůl se v řece rozmočila, vzala ji voda, a osel lehce vyběhl na břeh. Šel domů a cítil se volný jako pták.

Dostal sice ránu holí, ale měl pocit, že vyzrál na svůj oslí osud.

Za pár dnů nesl domů z trhu pytle cukru. Ještě než došel k lávce, už věděl, co udělá. Sklouzl z břehu do proudu, cukr se v řece rozmočil, voda ho vzala. Osel pak běžel domů volný jako pták.

Dostal sice pár ran holí, ale měl jistotu, že je chytřejší než všichni oslové v kraji.

Zanedlouho, když se vracel s nákladem hub, zamířil si to rovnou k řece. Skočil bezstarostně do vody a čekal, až se houby rozmočí stejně jako předtím cukr a sůl.

Jenže houby vodou nasákly a ztěžkly. A stáhly osla ke dnu řeky…

> Tak se i lidé svým chytračením  
> mohou snadno přivést do neštěstí.
