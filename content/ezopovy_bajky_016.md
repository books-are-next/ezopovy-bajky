---
title: "Netopýr a\_lasičky"
contentType: prose
---

Netopýr v letu zavadil o větev a pochroumal si křídlo. Spadl na zem, a než se vzpamatoval, přismykla se k němu lasička. Měla hlad a chuť na nějakého ptáčka. A hned to také dala netopýrovi najevo.

„Ale já nejsem pták!“ bránil se netopýr. „Dobře si mě, lasičko, prohlídni. Já jsem přece myš!“

Netopýr přitáhl křídla k tělu, lasička ho nedůvěřivě obešla a musela mu dát za pravdu. Na myš právě teď chuť neměla, tak netopýra pustila.

Za nějaký čas netopýr zase zavadil křídlem o větev a spadl na zem. Kolem běžela jiná lasička.

„Nech mě odletět,“ prosil ji netopýr, „nezabíjej mě.“

„Kdo to kdy viděl, aby myš lítala!“ ušklíbla se lasička. „Na to já ti nenaletím!“

„Ale já nejsem myš,“ řekl netopýr. „Já jsem pták!“

A rozpřáhl křídla a uletěl.

  

> _Tak si netopýr, nebo člověk, může v nebezpečí  
> trochou chytráctví zachránit zdravou kůži._
