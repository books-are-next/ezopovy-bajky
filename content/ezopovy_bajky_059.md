---
title: Osel a mezek
---

  

Oslař měl osla a mezka. Mezek byl silnější a vykonal víc práce, proto dostával i víc potravy.

Jednou jim oslař naložil na hřbety těžký náklad. Podělil oba stejně. Mezek trpělivě šlapal a osel jen hekal a naříkal.

„Co je tohle za spravedlnost!“ vyčítal mezkovi. „Ty dostáváš do žlabu dvakrát tolik sena a trávy, a přitom já mám na hřbetě naloženo stejně jako ty.“

Pěšina vedla do kopce a oslovi ubývalo sil. Oslař tedy přeložil část jeho nákladu na mezka. Osel si trochu poskočil, ale z kopce neubylo. Nakonec byl tak vyčerpaný, že mu oslař musel odebrat i ten zbytek, co na hřbetě nesl.

A tehdy se mezek, který teď nesl celý náklad, ohlédl na osla a povídá: „Tak co, pořád ti připadá jako nespravedlnost, že dostávám víc sena a trávy než ty?“

A osel žádnou odpověď, ani chytrou, ani oslovskou, na tahle slova nenašel.

> Ale my můžeme najít poučení:  
> Neposuzuj člověka ani osla podle začátku,  
> nýbrž podle konce.
